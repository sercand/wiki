+++
slug = "yanlislar-tr"
title = "Otizm Spektrum Bozukluğu ile ilgili yanlış inanışlar"
category = "Otizm"
language = "tr"
author = "Tohum Otizm Vakfı"
weight = 75
keywords = ["Yanlışlar", "İnanışlar"]
draft = false
written_at = "2016-04-09"
[params]
thumb = "https://otsimo.com/wp-content/uploads/2016/08/1.jpg"
+++
# Otizm Spektrum Bozukluğu ile ilgili yanlış inanışlar

### 1. Bazı aşılar otizme yol açar.

Aşıların otizme yol açtığı ile ilgili iki görüş bulunmaktadır:
* Birinci görüşe göre, tek aşı olarak uygulanan kızamık-kızamıkçık- kabakulak aşısı çocuklarda barsak sorunlarına, bu durum da otizmin gelişmesine yol açar.
* İkinci görüşe göre ise içinde civa bulunan bazı aşılar otizmle ilişkilendirilebilir.

> Son yıllarda Amerika ve Avrupa’da yapılan kapsamlı araştırmalar sonucunda aşılarla otizm ilişkisini açıklayan bu görüşler şiddetle reddedilmiştir
> (DeStefano, Price, & Weintraub, 2013; Immunization Safety Review Committee, 2010; Stehr-Green et al., 2003; Madsen et al., 2002).

### 2. Otizmli bireyler zihinsel engellidirler.

Otizm tanısı almış olan bireylerin dil, iletişim ve sosyal etkileşim güçlükleri nedeniyle, bilişsel düzeylerini değerlendirmek oldukça zordur. Ancak son yapılan araştırmalara göre OSB tanısı almış bireylerin yaklaşık % 46 sinin normal ve daha üst düzeyde zekaya sahip oldukları (IQ > 85) belirlenmiştir. Geriye kalan grubun ise normal düzeyin altında zihinsel becerilere sahip oldukları bilinmektedir.

> Her otizmli birey zihinsel engelli değildir.

### 3. Otizmli bireyler iyileşmezler.

Tedavi eğitim sürecinde Uygulamalı Davranış Analizi (UDA) yöntemlerinin kullanılması müdahalenin etkisini arttırmakta, çocukların göz kontağı kurma becerileri, sosyal etkileşimleri ve dil becerileri anlamlı düzeyde artmaktadır. Önemli olan yoğun erken eğitim ile otizmli bireylerin, yaşamlarını zorlaştıran bazı özellikleriyle baş etmeyi öğrenmeleridir.

> Henüz otizmi tedavi eden sihirli ilaçlar ya da tedaviler yoktur ancak, erken yıllarda tanı konan ve müdahaleye başlanan çocuklarda gözlenen bazı belirtilerin azaldığı bilinmektedir.

### 4. Otizmli bireylerin duyguları yoktur ve diğer kişilere bağlılık geliştiremezler.

Otizmli bireyler çevreleri ile etkileşim kurmayı isterler ancak sosyal davranışlarındaki yetersizlikleri nedeniyle etkili sosyal etkileşim kurmakta güçlük yaşayabilirler.

> OSB tanısı olan bireylerin duyguları vardır ancak duygularını farklı yollarla ifade ederler. Çevrelerindeki diğer kişilerle duygusal bağ oluştururlar, duygularını toplumun çoğunluğu gibi ifade etmekte zorlanmaları bağlılık geliştirmeyeceklerini göstermez.

### 5. Eğer çocuk gelişiyorsa, tanı amacıyla değerlendirmek yerine "bekle ve gör" yaklaşımı uygun olur.

Otizm spektrum bozukluğu olan çocuklar için erken tanı ve erken müdahale çocukların gelişimi üzerinde anlamlı değişikliklere yol açar. Bu nedenle çocuğun gelişiminde bu modülde açıklanan belirtiler ilk fark edildiğinde hemen tanı konması ve erken müdahale için harekete geçilmesi gereklidir.

> Anne babalar ve uzmanlar kesinlikle "bekle ve gör" yaklaşımını benimsememeli, gözledikleri özelliklerin yaşla birlikte kaybolacağını beklememelidirler.

### 6. Otizmli çocuklar için en uygun eğitim kurumları özel eğitim kurumlarıdır.

Otizmli çocukların ortak özellikleri olsa da her çocuğun kendine özgü özellikleri vardır. Eğitim hizmetleri çocukların özel gereksinimleri temel alınarak planlanmalıdır.

> Erken dönemde etkili ve yaşa uygun, bireysel gereksinimlere odaklanan yoğun özel eğitim ile otizmli çocukların yaklaşık yarısı normal gelişim gösteren akranları ile birlikte aynı eğitim ortamlarında eğitim alabilir düzeye gelebilirler. Diğerleri ise günlük yaşamlarını minimum destek ya da herhangi bir destek almadan sürdürebilirler.

### 7. Geç yaşlarda eğitime başlayan otizmli bireyler özel eğitimden yararlanamaz.

Modülümüzde belirtildiği gibi erken başlanan özel eğitim ile otizmli bireyler en yoğun ilerlemeyi gösterme şansını bulurlar. Ancak yoğun özel eğitime ileriki yaşlarda dahi başlanmış olsa da otizmli bireyler bu eğitimden fayda sağlarlar.

> Özel eğitim hangi yaşta başlanmış olursa olsun otizmli bireylerin bağımsız yaşam becerilerinin ve hayat kalitelerinin artması açısından çok büyük önem taşımaktadır.

Alıntıdır: [Tohum Otizm Vakfı Eğitim Portalı](http://www.tohumotizmportali.org/icerik/otizmi-anlamak/otizm-spektrum-bozuklugunu-taniyalim/otizm-spektrum-bozuklugu-ile-ilgili-yanlis-inanislar)
