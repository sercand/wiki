+++
slug = "yasal-tr"
title = "Yasal Düzenlemeler ve Kaynaştırma"
category = "Genel"
language = "tr"
author = "Tohum Otizm Vakfı"
weight = 50
keywords = ["Yasalar", "yasal", "kaynaştırma"]
draft = false
written_at = "2016-04-09"
[params]
thumb = "https://storage.googleapis.com/otsimocontent/public/meclis11.jpg"
+++
#  Yasal Düzenlemeler ve Kaynaştırma

Kaynaştırma herhangi bir yetersizliği olan çocukların genel eğitim okullarında akranları ile aynı eğitim ortamlarında eğitim almalarıdır. Kaynaştırma kavramının altında yatan düşünce, özel gereksinimli çocukların akranlarından ayrıştırılmamaları ve ayrı özel eğitim okulları yerine genel eğitim sınıflarına (normal okullara) devam etmeleridir. Dünyada 1970 li yıllarda kaynaştırma (mainstreaming) kavramı kabul görürken, son yıllarda bütünleştirme (inclusion) kavramı yavaş yavaş kaynaştırmanın yerini almıştır. Aslında bu iki kavram birbirinden farklıdır. Kaynaştırma, akademik ya da davranış özellikleri açısından uygun olan özel gereksinimli çocukların özel eğitim ortamlarından çıkarılarak genel eğitim sınıflarında eğitim almaları olarak tanımlanırken bütünleştirmede, engel derecesine ya da becerilerinin düzeyine bakılmaksızın özel gereksinimli çocukların genel eğitim sınıflarında eğitim alma hakkı olduğu kabul edilir. Ülkemizde kaynaştırma terimi yaygın olarak kullanılmakta; ilgili yasalar ve yönetmeliklerde kaynaştırma bir eğitim modeli olarak tanıtılmaktadır. Bu nedenle otizmli çocukların kaynaştırma yolu ile eğitimleri konusunda bilgi vermek üzere hazırlanan bu modülde kaynaştırma terimi kullanılacaktır.

Ülkemizde kaynaştırma uygulamaları ilk kez 1983 yılında çıkarılan Özel Eğitime Muhtaç Çocuklar Kanunu ile gündeme getirilmiş, bu kanun ile özel gereksinimli çocukların akranları ile aynı ortamda eğitim almalarının, bir başka deyişle genel eğitim okullarına devam etmelerinin bir gereklilik olduğu vurgulanmıştır. Daha sonra 1997 yılında yayınlanan 573 Sayılı Kanun Hükmünde Kararname ile kaynaştırmanın nasıl yapılması gerektiği açıklanmış, özel gereksinimli çocukların genel eğitim okullarında / sınıflarında gereksinimlerinin karşılanması için uygun yöntem ve teknikler kullanılması ile bireysel eğitim almaları kabul edilmiştir. Daha sonra 2005 yılında yürürlüğe giren 5378 Sayılı Özürlüler Hakkında Kanun ve 2006 yılında yayınlanan Özel Eğitim Hizmetleri Yönetmeliği temel alınarak kaynaştırma uygulamalarına ilişkin düzenlemeler yapılmıştır. Bu düzenlemelere göre özel gereksinimli çocukların eğitsel değerlendirme ve tanıları Rehberlik Araştırma Merkezleri tarafından yapılır ve çocuk için en uygun öğretim ortamları belirlenerek bireyselleştirilmiş eğitim planları hazırlanır. Böylece çocuk ilk ve orta öğretim kurumlarının uygun sınıflarına yerleştirilir. Öğretim sürecinde çocuğun gereksinimi olan destek hizmetlerini sınıf içinde ya da destek eğitim odalarında alması için düzenlemeler yapılır. Çocukların başarıları hem bulundukları kurumun sınıf geçme hükümleri, hem de bireyselleştirilmiş eğitim planları temel alınarak değerlendirilir.

Türkiye’de yasal düzenlemelerin diğer ülkelerdeki yasal düzenlemelere benzer olduğu, kaynaştırmaya yerleştirilecek çocukların özelliklerinden bu çocukların başarısının nasıl değerlendirileceğine kadar, kaynaştırmanın uygulanmasına ilişkin yapılacak tüm çalışmaların yönetmelik ve genelgelerde açıklandığı görülmektedir. Ancak kaynaştırmadan beklenen yararların elde edilebilmesi için yasal düzenlemeler yeterli olmamaktadır. Okul ve sınıfların, bir başka deyişle öğretim ortamlarının hazırlanması, öğretmenlerin özel eğitim, kaynaştırma, öğretimin bireyselleştirilmesi ve otizmli çocuklar konularında bilgi ve deneyim kazanmış olmaları, hem çocuklar hem de öğretmenler için destek hizmetlerinin sağlanması gerekmektedir. Ayrıca kaynaştırmanın etkili olabilmesi için okul öncesi ve ilköğretim kurumlarının kurum müdürlerinin kaynaştırma konusunda bilgilendirilmesi ve kaynaştırmaya yönelik olumlu tutumlarının olması da gerekli görülmektedir. Alan yazında özel gereksinimli çocukların ve sınıf öğretmenlerinin öğretim sürecinde karşılaşacakları güçlüklerin yapılacak düzenlemelerle ve hazırlıklarla azaltılması ile özel gereksinimli olan ve olmayan çocukların birlikte eğitim almaktan çok yararlanacakları sık sık vurgulanmaktadır. Ayrıca, kaynaştırmanın özel gereksinimli çocukların sosyal ve dil gelişimlerini olumlu yönde etkilediği ve bireyleri toplum yaşamına özel eğitim kurumlarından (ayrıştırılmış ortamlardan) daha iyi hazırladığı da belirtilmektedir.

Ülkemizde genel eğitim sınıflarında eğitim gören özel gereksinimli çocuk sayısı her yıl artmakta, 2009-2010 öğretim yılında yaklaşık 80.000 özel gereksinimli çocuk farklı düzeylerdeki genel eğitim sınıflarında eğitim almıştır. Otizm ya da genel olarak yaygın gelişimsel bozukluk tanısı alan çocuklar da kaynaştırma uygulamalarından yararlanmakta ve genel eğitim sınıflarına yerleştirilmektedirler. 2010-2011 öğretim yılı itibarı ile okul öncesinde 1, ilköğretim okullarında 373, orta öğretimde 41 YGB ya da otizm tanısı almış çocuk eğitim görmektedir ve bu sayı her yıl daha da artmaktadır.

Alıntıdır: [Tohum Otizm Vakfı Eğitim Portalı](http://www.tohumotizmportali.org/icerik/temel-becerileri-kazandirmak/nesneleri-esleme-ve-siniflama/esleme-ve-siniflamanin-onemi)
